Title: 2014
Date: 2014-12-31 09:05:00
Modified: 2014-12-31 19:53:27
Category: Personal
Tags: 2014

ஆறு வருடங்களுக்கு பிறகு இந்த வருடம் புதிய கம்பெனியில் வேலை. ஆறு வருடங்களாக ஒரே சாப்ட்வேர் கம்பனில் வேலை பார்த்த முதல் ஆள் நானாகதான் இருப்பேன் போல. சொன்னாலே எல்லாரும் வாயை பிளக்கிறார்கள்.

வழக்கம் போல 

* இலங்கை பிரச்சினை அது வழியில் அரசியல்வாதிகளின் ஊடக பயணம் செய்வதும், 
* சாரு நிவேதிதா தன்னை பாராட்டாமல் ஜெயமோகனை பாராட்டி விட்டார்கள் என கூப்பாடு போடுவதும், ஜெயமோகன் யார் அறிவு ஜீவிகள் என இலக்கணம் வகுப்பதும், இவர்களது ஆதரவாளர்கள் விஷ்ணுபுரம் (அது ஊரா புத்தகமா?) சென்று சண்டை போடுவதும்,
* கலைஞர் ஜெயலலிதா அறிக்கை போர் நடத்துவதும்,
* திமுக அதிமுக தவிர்த்த கட்சிகள், அடுத்த ஆட்சி எங்கள் ஆட்சிதான் என  அறிக்கை விடுவதும்,
* யூ-டியூபில் விஜயகாந்த் காமெடி ரிலீஸ் வீடியோக்கள் சக்கை போடு போடுவதும்,
* வாட்ஸ்அப்பில் பார்வார்ட் அனுப்புவதும்,
* பேஸ்புக்கில் பிறந்த நாள் வாழ்த்து சொல்வதும்,

நடந்து கொண்டுதான் இருந்தது. என்ன ஒன்று பாவம் அம்மாவை தூக்கி உள்ளே வைத்து வைத்துவிட்டார்கள். தமிழகமே தாயில்லாத அனாதையாகி போனது. கலைஞர் பேஸ்புக்கில் சுறுசுறுப்பாக அறிக்கை விட ஆரம்பித்தது தான் எதிர்பாக்காத திருப்பம்! அம்மாவுக்கு பேஸ்புக் அக்கௌன்ட் இருக்கா? சரி நமக்கு எதுக்கு அரசியல்?

இந்த வருடம் இன்னொரு விதத்தில் எனக்கு முக்கியமான வருடம். எனது குழந்தை காவ்யா பிறந்த வருடம் இது. அப்பா வாக நான் அவதாரமெடுத்த(?) வருடம் இது. தாத்தா பாட்டி உறவினர்கள் இல்லாமல் குழந்தையை தனியாக நானும் எனது மனைவியும் வளர்ப்பது கஷ்டம் மற்றும் சந்தோசம் நிறைந்த ஒரு அனுபவம். பாவம் குழந்தை தான் எங்களிருவரின் முகத்தையே பார்த்து போரடித்து சில சமயங்களில் கடுப்பாகி விடுகிறாள்.

~~~
